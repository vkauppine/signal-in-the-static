[
  {
    "objectID": "posts/supergirl-world-of-tomorrow/index.html",
    "href": "posts/supergirl-world-of-tomorrow/index.html",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "",
    "text": "Tom Kingin kirjoittama ja Bilquis Evelyn piirtämä kahdeksan numeron minisarja (2021–2022). King tunnetaan introspektiivisistä supersankaritarinoistaan (Vision, Mister Miracle), ja sama lähestymistapa näkyy tässäkin. Tarina ei rakenna panoksia maailmanlopun ympärille, vaan yksilöllisen moraalisen valinnan ympärille: mitä oikeus tarkoittaa, ja missä kulkee raja oikeuden ja koston välillä? Sarja on noussut erityiseen ajankohtaisuuteen, koska tuleva Supergirl-elokuva perustuu pitkälti juuri tähän tarinaan."
  },
  {
    "objectID": "posts/supergirl-world-of-tomorrow/index.html#supergirl-ei-ole-superman",
    "href": "posts/supergirl-world-of-tomorrow/index.html#supergirl-ei-ole-superman",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "Supergirl ei ole Superman",
    "text": "Supergirl ei ole Superman\nTämä on tarinan ydin ja sen paras oivallus. Superman lähti Kryptonilta vauvana. Hän ei muista planeettaa, ei kulttuuria, ei ihmisiä. Hän on diasporahahmo, joka on kasvanut osaksi uutta kotiaan ja tuntee menetetyn maailman vain kertomuksina. Kara Zor-El eli Kryptonilla tarpeeksi kauan muistaakseen. Hän muistaa kodin, ystävät, kielen, taivaan värin. Hän on kulttuurisen tuhon elävä arkisto, ja se paino näkyy kaikessa: raivossa, epävarmuudessa ja tavassa, jolla hän suhtautuu oikeudenmukaisuuteen. Supermanin tragedia on abstrakti, Supergirlin henkilökohtainen ja raaka."
  },
  {
    "objectID": "posts/supergirl-world-of-tomorrow/index.html#kertoja-ruthye",
    "href": "posts/supergirl-world-of-tomorrow/index.html#kertoja-ruthye",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "Kertoja: Ruthye",
    "text": "Kertoja: Ruthye\nYksi tarinan parhaista valinnoista. Ruthye on nuori nainen vieraalta planeetalta, joka kertoo tapahtumista jälkikäteen antiikin eepoksen hengessä, kuin laulaisi sankarin urotöistä kunnioittavasti mutta rehellisesti. Hänen äänensä antaa Karan hahmolle etäisyyttä ja myyttistä painoarvoa. Näemme Supergirlin Ruthyen ihailevien mutta rehellisten silmien läpi, mikä toimii paremmin kuin suora näkökulma olisi toiminut."
  },
  {
    "objectID": "posts/supergirl-world-of-tomorrow/index.html#kostotarina-galaksin-halki",
    "href": "posts/supergirl-world-of-tomorrow/index.html#kostotarina-galaksin-halki",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "Kostotarina galaksin halki",
    "text": "Kostotarina galaksin halki\nRuthyen kotimaailmassa on tapahtunut murha, ja hän haluaa kostaa. Supergirl lähtee mukaan osittain auttaakseen, osittain omista syistään. Rakenne on eeppisen matkakertomusen: sankari kulkee maailmasta toiseen, kohtaa moraalisia koettelemuksia ja muuttuu matkan aikana. Parhaimmillaan näissä jaksoissa on kaunista sense of wonderia: vieraita maailmoja, outoja kulttuureja, kosmista mittakaavaa. Toisaalta episodimainen rakenne venyttää tarinaa paikoin. Esimerkiksi eräs jakso keskittyy pitkälti sivujuoneen, joka ei lopulta vie pääkertomusta eteenpäin. Kaikki pysähdykset eivät tunnu yhtä välttämättömiltä."
  },
  {
    "objectID": "posts/supergirl-world-of-tomorrow/index.html#taide-ja-teksti",
    "href": "posts/supergirl-world-of-tomorrow/index.html#taide-ja-teksti",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "Taide ja teksti",
    "text": "Taide ja teksti\nBilquis Evelyn tekee upeaa työtä läpi sarjan. Avaruusmaisemat, vieraat planeetat ja toimintakohtaukset ovat kaikki kauniita, ja värimaailma tukee tarinan tunnelmaa hienosti. Taide kantaa myös niissä kohdissa, joissa käsikirjoitus hengähtää. Tekstiä on kuitenkin paikoin turhan paljon. Sarjakuvan olisi parasta kertoa tarinansa pääasiassa kuvin, ja tässä King luottaa välillä liikaa sanaan kuvan kustannuksella. Se tekee lukukokemuksesta ajoittain raskaan."
  },
  {
    "objectID": "posts/supergirl-world-of-tomorrow/index.html#loppu",
    "href": "posts/supergirl-world-of-tomorrow/index.html#loppu",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "Loppu",
    "text": "Loppu\nSanon vain, että loppu on hieno, mutta se jakaa varmasti mielipiteitä. Ilman spoilereita: King tekee rohkean valinnan siitä, mitä anteeksianto ja armo tarkoittavat, kun kaikki perinteisen oikeuden keinot ovat jo käytössä. Ratkaisu istuu tarinan teemoihin, mutta ei ole se, jota genreeltä tyypillisesti odottaa."
  },
  {
    "objectID": "posts/supergirl-world-of-tomorrow/index.html#oma-positio",
    "href": "posts/supergirl-world-of-tomorrow/index.html#oma-positio",
    "title": "Supergirl: Woman of Tomorrow – kostotarina, joka ansaitsee huomiosi",
    "section": "Oma positio",
    "text": "Oma positio\nEn ole aiemmin juurikaan lukenut Supergirl-sarjakuvia, joten en osaa sanoa miten radikaalisti tämä poikkeaa hahmon aiemmista versioista. Itsenäisenä tarinana se kuitenkin toimii erinomaisesti, ja tämän lukemiseen ei tarvita mitään taustatietoa."
  },
  {
    "objectID": "posts/folding-knife/the-folding-knife-index.html",
    "href": "posts/folding-knife/the-folding-knife-index.html",
    "title": "The Folding Knife – valtapeli ilman lohikäärmeitä",
    "section": "",
    "text": "Fantasiaromaani, jossa ei ole örkkejä, lohikäärmeitä, valittua sankaria eikä profetioita. Sen sijaan on pankkitoimintaa, valuuttakurssimanipulaatiota, sotataktiikkaa ja monimutkaisia perhesuhteita. Jos tämä kuulostaa paremmalta kuin maaginen miekka, K.J. Parkerin The Folding Knife on oikea kirja."
  },
  {
    "objectID": "posts/folding-knife/the-folding-knife-index.html#taustaa",
    "href": "posts/folding-knife/the-folding-knife-index.html#taustaa",
    "title": "The Folding Knife – valtapeli ilman lohikäärmeitä",
    "section": "Taustaa",
    "text": "Taustaa\nK.J. Parker on pseudonyymi, jonka takaa paljastui myöhemmin Tom Holt – tuottelias brittifantasian kirjoittaja, joka on Parkerina julkaissut toistakymmentä romaania ja lukuisia novelleja. Parker-teokset sijoittuvat löyhästi antiikin Rooman ja Bysantin kaltaisiin maailmoihin, joissa magiaa on vähän tai ei lainkaan, mutta politiikkaa, kauppaa ja käsityötaitoa sitäkin enemmän. The Folding Knife julkaistiin vuonna 2010, ja se on yksi Parkerin tunnetuimmista itsenäisistä romaaneista."
  },
  {
    "objectID": "posts/folding-knife/the-folding-knife-index.html#juoni",
    "href": "posts/folding-knife/the-folding-knife-index.html#juoni",
    "title": "The Folding Knife – valtapeli ilman lohikäärmeitä",
    "section": "Juoni",
    "text": "Juoni\nBassianus Severus – Basso – on Vesanin tasavallan ensimmäinen kansalainen, eräänlainen vaaleilla valittu diktaattori kaupunkivaltiossa, joka muistuttaa myöhäistä Rooman tasavaltaa sekoitettuna renessanssin Italian kauppamahteihin. Basso on älykäs, viihdyttävä ja pohjimmiltaan pragmaattinen. Hän ymmärtää rahaa, ihmisiä ja valtaa, ja hän käyttää kaikkia kolmea taitavasti. Hän uudistaa pankkijärjestelmän, käy sotia, solmii liittoja ja manipuloi markkinoita – kaikki samalla kepeällä itsevarmuudella.\nMutta Basso kantaa mukanaan myös synkkää historiaa. Romaanin ensimmäisillä sivuilla käy ilmi, että hän on nuorena tappanut sisarensa aviomiehen, ja tämän teon seuraukset kulkevat tarinan läpi kuin halkeama lasilevyssä. Basso on mies, joka hallitsee kaiken paitsi oman elämänsä."
  },
  {
    "objectID": "posts/folding-knife/the-folding-knife-index.html#hahmot",
    "href": "posts/folding-knife/the-folding-knife-index.html#hahmot",
    "title": "The Folding Knife – valtapeli ilman lohikäärmeitä",
    "section": "Hahmot",
    "text": "Hahmot\nParkerin suurin vahvuus on hänen hahmonsa. Basso on harvinaisen hyvä päähenkilö: hän on samanaikaisesti sympaattinen ja kyyninen, lahjakas ja sokeasti itsetuhoinen. Hänen ympärillään olevat hahmot – serkku Bassano, sisar Placidia, sotilaskomentajat ja pankkiirit – ovat kaikki uskottavia ja monisyisiä. Kukaan ei ole pelkästään hyvä tai paha. Kaikilla on omat motiivinsa, ja motiivit ovat ymmärrettäviä.\nSuomalaiselle lukijalle tulee väistämättä mieleen Waltari. Siinä miten Parker rakentaa hahmojensa moraalista monimutkaisuutta on jotain samaa kuin Sinuhen, Mikael Karvajalkan tai Turms Kuolemattoman hahmoissa – älykkäitä, itsetietoisia ihmisiä jotka näkevät omat heikkoutensa selvästi mutta eivät silti kykene toimimaan toisin. Basso tietää tekevänsä virheitä. Hän analysoi ne jälkikäteen terävämmin kuin kukaan muu. Ja tekee ne silti uudelleen."
  },
  {
    "objectID": "posts/folding-knife/the-folding-knife-index.html#talous-ja-politiikka",
    "href": "posts/folding-knife/the-folding-knife-index.html#talous-ja-politiikka",
    "title": "The Folding Knife – valtapeli ilman lohikäärmeitä",
    "section": "Talous ja politiikka",
    "text": "Talous ja politiikka\nYksi romaanin parhaista puolista on se, miten vakavasti se suhtautuu talouteen. Parker kirjoittaa valuuttakaupoista, lainarakenteista ja valtiontalouden hallinnasta tavalla, joka on sekä uskottava että aidosti juonellisesti kiinnostava. Basson pankkiuudistukset eivät ole pelkkää rekvisiittaa – ne ovat tarinan ytimessä, yhtä jännittäviä kuin sotakohtaukset. Harvassa fantasiaromaanissa korkopolitiikka on juonenkäänne, mutta täällä se toimii.\nSamalla Parker ymmärtää, ettei talous ole irrallaan vallasta. Basson taloudelliset päätökset ovat aina myös poliittisia: kuka hyötyy, kuka häviää, kuka jää velkaa ja kenelle. Tasavallan rakenteissa näkyy sekä Rooman senaatti että Firenzen pankkiirit, ja Parker tuntee molemmat riittävän hyvin kirjoittaakseen niistä uskottavasti."
  },
  {
    "objectID": "posts/folding-knife/the-folding-knife-index.html#kerronta",
    "href": "posts/folding-knife/the-folding-knife-index.html#kerronta",
    "title": "The Folding Knife – valtapeli ilman lohikäärmeitä",
    "section": "Kerronta",
    "text": "Kerronta\nTässä on myös romaanin selvin heikkous, tai ainakin piirre joka jakaa lukijoita. Parkerin kerronta on paikoin etäännyttävän tiivistävää. Kohtauksia jotka ansaitsisivat tilan hengittää – sotaretki, neuvottelu, perhekriisi – käsitellään joskus muutamalla kappaleella yhteenvedon omaisesti. Tuntuu ajoittain kuin lukisi erinomaista tiivistelmää vielä paremmasta kirjasta. Parker luottaa lukijan päättelykykyyn, mikä on sinänsä kunnioittavaa, mutta se jättää emotionaalisen etäisyyden jonka kaikki lukijat eivät välttämättä halua. Toisaalta tämä tekee kirjasta varsin nopealukuisen ja 440-sivuisena se tuntuu huomattavasti mittaansa lyhyemmältä.\nTämä on tietoinen tyylivalinta eikä virhe, mutta se tarkoittaa, että romaanin paras hetki ei ole yksittäinen dramaattinen kohtaus vaan kokonaisuuden hahmottuminen: se liike, jossa lukija alkaa nähdä kaiken mihin Basson valinnat johtavat, ja tajuaa ettei Basso itse näe sitä – tai ei halua nähdä."
  },
  {
    "objectID": "posts/folding-knife/the-folding-knife-index.html#lukukokemuksena",
    "href": "posts/folding-knife/the-folding-knife-index.html#lukukokemuksena",
    "title": "The Folding Knife – valtapeli ilman lohikäärmeitä",
    "section": "Lukukokemuksena",
    "text": "Lukukokemuksena\nThe Folding Knife on fantasiaromaani ihmisille jotka eivät välttämättä lue fantasiaa. Se ei vaadi maailmanrakennuksen opiskelua eikä edellytä kiinnostusta magiajärjestelmiin. Se vaatii kiinnostusta ihmisiin, valtaan ja siihen miten älykkäät ihmiset tuhoavat itsensä järjestelmällisesti omilla päätöksillään.\nSe on myös harvinaisen hyvä kirja suositeltavaksi jollekulle, joka pitää historiallisista romaaneista mutta ei ole koskaan lukenut fantasiaa. Tai toisin päin: fantasian lukijalle joka haluaa jotain ilman taikasodan mekanismeja ja valitun sankarin kohtaloa.\nJuonenkäänteitä on riittävästi pitämään kiinnostus yllä. Ja loppu on juuri sellainen kuin sen pitääkin olla. Se ei ole yllättävä, mutta vääjäämätön. Kuten parhaissa tragedioissa, lukija näkee lopun tulevan mutta ei voi estää sitä. Eikä Basso itsekään."
  },
  {
    "objectID": "posts/concrete-island/concrete-island-index.html",
    "href": "posts/concrete-island/concrete-island-index.html",
    "title": "Concrete Island – selviytymistarina joka lakkaa olemasta selviytymistarina",
    "section": "",
    "text": "Premissi on absurdin yksinkertainen. Mies ajaa autonsa moottoritien kaiteesta ja putoaa betonisaarekkeelle, joka jää liikenneväylien risteykseen. Hän ei pääse pois. Siinä se. Tästä voisi kirjoittaa jännityskertomuksen, absurdin komedian tai allegorian. J.G. Ballard kirjoittaa jotain muuta, jotain vaikeammin nimettävää."
  },
  {
    "objectID": "posts/concrete-island/concrete-island-index.html#ballard-ja-betoni",
    "href": "posts/concrete-island/concrete-island-index.html#ballard-ja-betoni",
    "title": "Concrete Island – selviytymistarina joka lakkaa olemasta selviytymistarina",
    "section": "Ballard ja betoni",
    "text": "Ballard ja betoni\nConcrete Island ilmestyi vuonna 1974, keskimmäisenä osana Ballardin epävirallista “betonitrilogiaa” – Crashin (1973) ja High-Risen (1975) välissä. Kaikissa kolmessa Ballard tutkii samaa kysymystä eri kulmista: mitä tapahtuu, kun moderni ihminen irrotetaan rakenteista joihin hän on tottunut? Crashissa se tapahtuu kolareiden kautta, High-Risessa kerrostalon sisällä. Concrete Islandissa riittää sadan metrin pätkä betonia ja ruohikkoa keskellä Länsi-Lontoon liikennettä. Betonikolmikon muut osat on molemmat suomennettu – Crash vuonna 1996 ja Tornitalo vuonna 1999 – mutta Concrete Island on jäänyt välistä, eikä sille ole suomennosta tänäkään päivänä.\nBallardia ei tarvitse lukea järjestyksessä eikä kokonaan. Concrete Island toimii itsenäisenä romaanina, mutta jos tuntee Ballardin muuta tuotantoa, tunnistaa teemat heti."
  },
  {
    "objectID": "posts/concrete-island/concrete-island-index.html#juoni",
    "href": "posts/concrete-island/concrete-island-index.html#juoni",
    "title": "Concrete Island – selviytymistarina joka lakkaa olemasta selviytymistarina",
    "section": "Juoni",
    "text": "Juoni\nRobert Maitland on varakas arkkitehti, joka on matkalla rakastajattarensa luo, kun hän menettää autonsa hallinnan ja ajautuu moottoritiesaarekkeelle. Hän loukkaantuu. Ohi ajavat autot eivät pysähdy, eivätkä kuljettajat edes huomaa häntä – he kulkevat ohi kymmeniä metrejä yläpuolella, omissa maailmoissaan, omilla matkoillaan. Maitland on näkymätön.\nSaareke on yllättävän laaja. On hylättyjä rakennuksia, tiheää kasvillisuutta ja muutama muu ihminen jotka ovat päätyneet sinne omin teitään ja omista syistään. Alkuasetelma on selviytymiskertomus: Maitland yrittää saada apua, etsii vettä ja ruokaa, hoitaa vammojaan. Mutta jokin muuttuu. Päivien edetessä yritykset päästä pois muuttuvat haparoivammiksi, vähemmän kiireellisiksi. Saareke alkaa tuntua enemmän paikalta, jonne Maitland kuuluu kuin vankilalta josta hänen pitäisi paeta."
  },
  {
    "objectID": "posts/concrete-island/concrete-island-index.html#kieli",
    "href": "posts/concrete-island/concrete-island-index.html#kieli",
    "title": "Concrete Island – selviytymistarina joka lakkaa olemasta selviytymistarina",
    "section": "Kieli",
    "text": "Kieli\nBallardin proosa on kylmää ja analyyttistä tavalla, joka on aluksi vain tyylipiirre, mutta muuttuu vähitellen häiritseväksi. Teksti kuvaa Maitlandin fyysistä ja psyykkistä rappeutumista samalla tasaisella äänellä kuin se kuvaisi sääolosuhteita. Maitland menettää otettaan todellisuudesta, tekee yhä oudompia valintoja, alkaa suhtautua saarekkeeseen kuin valtakuntaansa – eikä kerronta kommentoi mitään tästä. Se ei tuomitse, ei huolehdi, ei edes huomaa.\nTämä on sama piirre joka tekee Ballardista Ballardin. Lukija odottaa, että teksti jossain vaiheessa sanoisi: tämä on väärin, tämä ihminen on hukassa. Mutta sitä ei tule. Hahmo hajoaa ja teksti jatkaa eteenpäin kuin mitään poikkeavaa ei tapahtuisi. Siitä syntyy lukukokemus jota on vaikea pukea sanoiksi – eräänlainen hiljainen paha olo, joka ei johdu mistään yksittäisestä kohtauksesta vaan koko teoksen asenteesta.\nJos on nähnyt David Cronenbergin Crash-elokuvan, tunnistaa fiiliksen. Cronenberg tekee kuvallisesti saman mitä Ballard tekee sanallisesti: esittää häiritsevän sisällön ilman moraalista kehystä ja jättää katsojan yksin."
  },
  {
    "objectID": "posts/concrete-island/concrete-island-index.html#selviytymisestä-johonkin-muuhun",
    "href": "posts/concrete-island/concrete-island-index.html#selviytymisestä-johonkin-muuhun",
    "title": "Concrete Island – selviytymistarina joka lakkaa olemasta selviytymistarina",
    "section": "Selviytymisestä johonkin muuhun",
    "text": "Selviytymisestä johonkin muuhun\nRomaanin kiinnostavin liike on se hetki, jolloin lukija tajuaa ettei kyseessä enää ole selviytymistarina. Ballard leikittelee tietoisesti Robinson Crusoen asetelmalla – haaksirikkoutunut mies autiosaarella – mutta kääntää sen päälaelleen. Defoen Crusoe rakentaa, järjestää ja hallitsee ympäristöään. Maitland rapautuu sen mukana.\nMaitlandilla on mahdollisuuksia päästä pois. Hän voisi yrittää kovemmin. Hän ei yritä. Selviytyminen muuttuu joksikin muuksi. Ehkä vallankäytöksi saarekkeella asuvien toisten ihmisten yli, ehkä paoksi siitä elämästä joka odottaa moottoritien toisella puolella, ehkä joksikin mitä hän itse ei pysty nimeämään.\nBallard ei selitä tätä. Hän ei kirjoita Maitlandille sisäistä monologia jossa tämä pohtisi valintojaan. Hän vain näyttää mitä tapahtuu ja antaa lukijan tehdä omat johtopäätöksensä. Se on sekä teoksen vahvuus että sen häiritsevyyttä: kukaan ei kerro mitä tästä pitäisi ajatella."
  },
  {
    "objectID": "posts/concrete-island/concrete-island-index.html#lukukokemuksena",
    "href": "posts/concrete-island/concrete-island-index.html#lukukokemuksena",
    "title": "Concrete Island – selviytymistarina joka lakkaa olemasta selviytymistarina",
    "section": "Lukukokemuksena",
    "text": "Lukukokemuksena\nConcrete Island on lyhyt romaani, alle kaksisataa sivua, ja se on parasta lukea nopeasti. Tarina ei kanna pitkiä taukoja, mutta tiiviinä pakettina se toimii hyvin. Premissi kantaa loppuun asti, ja Ballard tietää milloin lopettaa.\nSe ei ole helppo kirja pidettäväksi. Maitland ei ole miellyttävä hahmo, eikä hänen ole tarkoituskaan olla. Saareke ei ole kiehtova seikkailun näyttämö vaan ruma, märkä ja likainen paikka. Koko romaanin tunnelma on epämukava tavalla joka ei pääse ihon alle yksittäisten kohtausten kautta vaan hitaasti, kokonaisuutena. Kuin kylmä joka tuntuu vasta kun pysähtyy.\nKokonaisuutena pidin kirjasta. Se on erikoinen, riittävän tiivis ja tarpeeksi outo jäädäkseen mieleen. Se ei yritä miellyttää, ja juuri siksi se jää pyörimään päähän vielä pitkään sen jälkeen kun viimeinen sivu on käännetty. Jos Ballard on entuudestaan tuttu, Concrete Island on hyvä lisä. Jos ei ole, se on toimiva paikka aloittaa – lyhyt, omituinen ja vääjäämätön."
  },
  {
    "objectID": "about.html",
    "href": "about.html",
    "title": "About",
    "section": "",
    "text": "Blogi spekulatiivisesta fiktiosta ja sarjakuvista. Arvosteluja, analyysiä ja satunnaisia sivupolkuja.\nKiinnostuksen kohteitani ovat erityisesti tarinat, jotka käyttävät genren työkaluja puhuakseen jostakin muusta: vallasta, instituutioista, identiteetistä tai siitä miten yhteiskunnat järjestävät itsensä. Pidän teoksista, jotka ottavat lukijansa vakavasti.\nKirjoitan suomeksi."
  },
  {
    "objectID": "about.html#signal-in-the-static",
    "href": "about.html#signal-in-the-static",
    "title": "About",
    "section": "",
    "text": "Blogi spekulatiivisesta fiktiosta ja sarjakuvista. Arvosteluja, analyysiä ja satunnaisia sivupolkuja.\nKiinnostuksen kohteitani ovat erityisesti tarinat, jotka käyttävät genren työkaluja puhuakseen jostakin muusta: vallasta, instituutioista, identiteetistä tai siitä miten yhteiskunnat järjestävät itsensä. Pidän teoksista, jotka ottavat lukijansa vakavasti.\nKirjoitan suomeksi."
  },
  {
    "objectID": "index.html",
    "href": "index.html",
    "title": "Signal in the Static",
    "section": "",
    "text": "Concrete Island – selviytymistarina joka lakkaa olemasta selviytymistarina\n\n\n\n\n\n\n\n\n20.2.2026\n\n\nVesa\n\n\n\n\n\n\n\n\n\n\n\n\nFlowers for Algernon – kirja, joka ei päästä helpolla\n\n\n\n\n\n\n\n\n20.2.2026\n\n\nVesa\n\n\n\n\n\n\n\n\n\n\n\n\nThe Folding Knife – valtapeli ilman lohikäärmeitä\n\n\n\n\n\n\n\n\n20.2.2026\n\n\nVesa\n\n\n\n\n\n\n\n\n\n\n\n\nRosewater – sienipunkkia Nigeriasta\n\n\n\n\n\n\n\n\n20.2.2026\n\n\nVesa\n\n\n\n\n\n\n\n\n\n\n\n\nSupergirl: Woman of Tomorrow – kostotarina, joka ansaitsee huomiosi\n\n\n\n\n\n\n\n\n19.2.2026\n\n\nVesa\n\n\n\n\n\nEi hakutuloksia"
  },
  {
    "objectID": "posts/flowers-for-algernon/index.html",
    "href": "posts/flowers-for-algernon/index.html",
    "title": "Flowers for Algernon – kirja, joka ei päästä helpolla",
    "section": "",
    "text": "Tieteiskirjallisuus ei tarvitse avaruusaluksia. Se ei tarvitse vieraita planeettoja tai dystooppisia hallintokoneistoja. Joskus riittää yksi ihminen, yksi laboratoriohiiri ja kysymys, johon ei ole hyvää vastausta: mitä tapahtuu, jos älykkyyttä voi ostaa leikkauspöydältä – ja mitä tapahtuu, kun lasku tulee perässä?"
  },
  {
    "objectID": "posts/flowers-for-algernon/index.html#taustaa",
    "href": "posts/flowers-for-algernon/index.html#taustaa",
    "title": "Flowers for Algernon – kirja, joka ei päästä helpolla",
    "section": "Taustaa",
    "text": "Taustaa\nDaniel Keyes julkaisi Flowers for Algernon -tarinan alun perin novellina vuonna 1959. Se voitti Hugo-palkinnon. Laajennettu romaaniversio ilmestyi 1966 ja sai Nebula-palkinnon. Molempia pidetään ansaittuina. Suomeksi kirja julkaistiin 1985 Hilkka Pekkasen kääntämänä, mutta luin kirjan englanniksi.\nKirja syntyi aikana, jolloin käyttäytymistieteet ja älykkyyden mittaaminen olivat nosteessa. ÄO-testit olivat vakavasti otettava työkalu, kokeellinen psykologia lupasi selittää ihmisen käytöksen, ja lääketiede teki suuria lupauksia. Kylmän sodan teknologinen kilpailu ruokki uskoa siihen, että ihmistäkin voi optimoida. Keyesin romaani ei niinkään vastustanut tätä optimismia kuin kysyi: entä jos se toimii? Entä jos se todella toimii – ja sitten lakkaa toimimasta?"
  },
  {
    "objectID": "posts/flowers-for-algernon/index.html#juoni",
    "href": "posts/flowers-for-algernon/index.html#juoni",
    "title": "Flowers for Algernon – kirja, joka ei päästä helpolla",
    "section": "Juoni",
    "text": "Juoni\nCharlie Gordon on kehitysvammainen mies, joka työskentelee leipomossa ja haluaa oppia. Hän osallistuu kokeelliseen leikkaukseen, joka on aiemmin tehty laboratoriohiirelle nimeltä Algernon. Leikkaus onnistuu. Charlien älykkyys kasvaa nopeasti, ensin normaalille tasolle, sitten paljon sen yli. Hän ohittaa opettajansa, tutkijansa ja kaikki ympärillään.\nMutta älykkyyden mukana tulee ymmärrys, ja ymmärrys tuo mukanaan asioita, joita Charlie ei osannut odottaa. Hän alkaa nähdä, miten häntä on kohdeltu. Hän ymmärtää, että ihmiset joita hän piti ystävinään nauroivat hänelle, eivät hänen kanssaan. Ja sitten Algernon alkaa taantua.\nEnempää juonesta ei ole syytä kertoa."
  },
  {
    "objectID": "posts/flowers-for-algernon/index.html#kieli-ja-rakenne",
    "href": "posts/flowers-for-algernon/index.html#kieli-ja-rakenne",
    "title": "Flowers for Algernon – kirja, joka ei päästä helpolla",
    "section": "Kieli ja rakenne",
    "text": "Kieli ja rakenne\nRomaanin muodollinen ratkaisu on sen paras oivallus. Tarina kerrotaan kokonaan Charlien omien “progress reportien” kautta – raporttien, joita hän kirjoittaa tutkijoille osana koetta.\nAlussa kieli on juuri sellaista kuin sen pitääkin olla: kömpelöä, täynnä kirjoitusvirheitä, yksinkertaista. Charlie kirjoittaa niin kuin osaa. Sivujen edetessä oikeinkirjoitus korjaantuu, sanasto laajenee, lauserakenteet monimutkaistuvat. Jossain vaiheessa lukija huomaa lukevansa proosaa, joka on analyyttistä, syvällistä ja kaunista. Muutos tapahtuu niin orgaanisesti, ettei sitä välttämättä edes huomaa ennen kuin pysähtyy miettimään.\nJa sitten muutos kääntyy toiseen suuntaan. Hitaasti, mutta vääjäämättömästi. Kielen rapautuminen on rakenteellisesti hiottua työtä: Keyes antaa lukijalle vihjeitä tulevasta ennen kuin juoni paljastaa mitään suoraan. Tekstin muoto kertoo tarinan yhtä paljon kuin sen sisältö.\nTämä ei ole vain kekseliäs temppu. Se on kokonaisvaltainen kerronnallinen ratkaisu, joka sitoo yhteen muodon ja sisällön tavalla, johon harvat romaanit yltävät."
  },
  {
    "objectID": "posts/flowers-for-algernon/index.html#teemat",
    "href": "posts/flowers-for-algernon/index.html#teemat",
    "title": "Flowers for Algernon – kirja, joka ei päästä helpolla",
    "section": "Teemat",
    "text": "Teemat\nRomaanin keskeisin kysymys on älykkyys ja ihmisarvo: onko ihminen arvokkaampi, kun hän ymmärtää enemmän? Charlie on yksinäinen sekä ennen leikkausta että sen jälkeen, mutta eri tavoin. Ennen hän ei ymmärrä olevansa yksin. Jälkeen hän ymmärtää sen liiankin hyvin, ja tietää ettei voi palata takaisin tietämättömyyteen.\nKeyes ei tarjoa helppoja vastauksia. Kirjan tutkijat eivät ole pahoja ihmisiä – he ovat tieteilijöitä, jotka uskovat tekevänsä oikein. Charlien työkaverit eivät ole tarkoituksellisesti julmia. He ovat vain ajattelemattomia. Ja Charlie itse ei ole pelkkä uhri. Neroksi tultuaan hän kohtelee muita ihmisiä tavalla, joka ei ole sen kauniimpaa kuin se miten häntä kohdeltiin. Hän on ylimielinen, kärsimätön ja kyvytön empatiaan. Näiden samojen puutteiden vuoksi häntä pidettiin vajavaisena ennen leikkausta, mutta nerossa nämä tulevat esiin toisella lailla. Älykkyys ei tee kenestäkään automaattisesti parempaa ihmistä. Se vain antaa uusia tapoja olla huono sellainen.\nTaustalla kulkee myös tieteen etiikan kysymys, joka ei ole lainkaan vanhentunut: saako kaiken tehdä, jos se on teknisesti mahdollista? Kenen suostumus riittää, kun koehenkilö ei pysty täysin ymmärtämään mihin suostuu? Ja kenelle vastuu kuuluu, kun kokeilu menee pieleen?"
  },
  {
    "objectID": "posts/flowers-for-algernon/index.html#lukukokemuksena",
    "href": "posts/flowers-for-algernon/index.html#lukukokemuksena",
    "title": "Flowers for Algernon – kirja, joka ei päästä helpolla",
    "section": "Lukukokemuksena",
    "text": "Lukukokemuksena\nFlowers for Algernon on yllättävän helposti lähestyttävä kirja ottaen huomioon, miten raskaita asioita se käsittelee. Progress report -muoto pitää lukijan otteessaan, koska Charlien ääni on niin välitön. Ei ole kertojaa, joka selittäisi tai pehmentäisi. On vain Charlie ja hänen sanansa. Kirja on myös lyhyt – sen lukee helposti yhdeltä istumalta – mutta se jää pyörimään päähän pitkäksi aikaa.\nKirja saa pohtimaan, mutta se myös saa tuntemaan. Se ei manipuloi, ei vedä tunteisiin halvoilla keinoilla. Se vain kertoo tarinan ja luottaa siihen, että lukija ymmärtää. Ja loppu on todellakin ansaittu, joka tavulla.\nPidän Philip K. Dickin tavasta käsitellä identiteettiä ja ihmisyyttä, mutta Dickillä on aina metafyysistä etäisyyttä, kerros todellisuuden epävarmuutta, joka pitää lukijan askelen päässä hahmosta. Keyes ei anna sitä suojaa. Kaikki on paljaampaa ja henkilökohtaisempaa."
  },
  {
    "objectID": "posts/flowers-for-algernon/index.html#merkitys",
    "href": "posts/flowers-for-algernon/index.html#merkitys",
    "title": "Flowers for Algernon – kirja, joka ei päästä helpolla",
    "section": "Merkitys",
    "text": "Merkitys\nKuusikymmentä vuotta julkaisunsa jälkeen Flowers for Algernon kuuluu yhä koulujen lukemistoihin ympäri maailmaa, ja syystä. Mutta se ei ole pelkästään nuortenkirja tai opetusteksti. Se kestää aikuislukijan uudelleenluennan, koska kysymykset joita se esittää eivät vanhene. Älykkyyden, arvon ja ihmisyyden väliset jännitteet ovat edelleen ratkaisematta – ja tekoälykeskustelun aikakaudella, kun pohdimme koneiden älykkyyttä ja sen suhdetta ihmisarvoon, ne tuntuvat ehkä ajankohtaisemmilta kuin koskaan.\nEhdoton klassikko. Yksi niitä harvoja kirjoja, jotka todella ansaitsevat tuon sanan."
  },
  {
    "objectID": "posts/rosewater/rosewater-index.html",
    "href": "posts/rosewater/rosewater-index.html",
    "title": "Rosewater – sienipunkkia Nigeriasta",
    "section": "",
    "text": "Tieteiskirjallisuudessa on totuttu siihen, että tulevaisuus näyttää joko amerikkalaiselta tai kiinalaiselta. Tade Thompsonin Rosewater sijoittuu Nigeriaan, ja pelkästään se tekee siitä kiinnostavan. Mutta se ei ole kiinnostava vain sijaintinsa vuoksi. Se on kiinnostava siksi, että se rakentaa maailman joka on aidosti outo – ei vain tuttujen trooppien uudelleenjärjestelyä, vaan jotain mikä tuntuu vieraalta myös kokeneelle genrelukijalle."
  },
  {
    "objectID": "posts/rosewater/rosewater-index.html#taustaa",
    "href": "posts/rosewater/rosewater-index.html#taustaa",
    "title": "Rosewater – sienipunkkia Nigeriasta",
    "section": "Taustaa",
    "text": "Taustaa\nThompson on nigerialainen, Englannissa asuva kirjailija ja psykiatri. Rosewater ilmestyi 2016 (laajempi versio 2018), ja se on Wormwood-trilogian ensimmäinen osa. Kirja voitti Nommo Awardin ja Arthur C. Clarke Awardin, ja se on noussut yhdeksi 2010-luvun afrofuturismin keskeisistä teoksista.\nAfrofuturismi on tässä yhteydessä olennainen käsite. Kyse ei ole pelkästään siitä, että tarina sijoittuu Afrikkaan, vaan siitä, miten Thompson rakentaa tulevaisuutta joka kasvaa nigerialaisesta kulttuurista, historiasta ja kaupunkikokemuksesta käsin. Rosewater ei ole Lagos johon on liimattu scifi-kuorrutus. Se on paikka, jossa alien-biologian ja nigerialaisen arjen törmäys tuottaa jotain omaperäistä: yhteiskunnan joka toimii omalla logiikallaan eikä pyydä anteeksi."
  },
  {
    "objectID": "posts/rosewater/rosewater-index.html#juoni-ja-maailma",
    "href": "posts/rosewater/rosewater-index.html#juoni-ja-maailma",
    "title": "Rosewater – sienipunkkia Nigeriasta",
    "section": "Juoni ja maailma",
    "text": "Juoni ja maailma\nRosewater on kaupunki, joka on kasvanut maahan juurtuneen vieraan olennon – biovaarallisen, maanalaisen alien-organismin – ympärille. Tämä olio avaa säännöllisin väliajoin eräänlaisen biologisen portin, joka parantaa sairauksia mutta myös muuttaa ihmisiä arvaamattomilla tavoilla. Kaupunki elää tämän syklin ympärillä: parantumisen toivo, mutaation pelko, taloudellinen hyväksikäyttö.\nPäähenkilö Kaaro on sensitiivi – ihminen joka pystyy lukemaan ajatuksia alien-sienirihmaston kautta muodostuneen biologisen verkon välityksellä. Hän työskentelee tiedustelupalvelulle, mutta vastahakoisesti. Kaaro ei ole sankari eikä hän yritäkään olla. Hän on kyyninen, itsesuojeluvaistoltaan vahva ja moraalisesti joustava tavalla, joka tekee hänestä uskottavan ihmisen synkässä maailmassa.\nThompson ansaitsee erityismaininnan maailmanrakennuksesta. Sienirihmaston biologinen verkko on kekseliäs ja omaperäinen konsepti – eräänlainen orgaaninen internet, joka kasvaa maaperässä ja kytkee ihmiset toisiinsa biologisten yhteyksien kautta. Tämä ei ole kyberpunkin metallinen verkko vaan jotain elävää, kasvavaa ja hallitsematonta. “Sienipunkki” ei ole vakiintunut genretermi, mutta se kuvaa Rosewaterin maailmaa paremmin kuin mikään muu."
  },
  {
    "objectID": "posts/rosewater/rosewater-index.html#hahmot",
    "href": "posts/rosewater/rosewater-index.html#hahmot",
    "title": "Rosewater – sienipunkkia Nigeriasta",
    "section": "Hahmot",
    "text": "Hahmot\nKaaron lisäksi romaanissa on joukko sivuhahmoja, jotka ovat kaikki uskottavia ja eläviä. Kukaan ei ole pelkästään hyvä tai pelkästään paha – kaikki operoivat harmaalla alueella, tekevät moraalisia kompromisseja ja toimivat omien etujensa mukaisesti tavalla, joka tuntuu inhimilliseltä eikä kirjoitetulta. Thompsonin psykiatrinen tausta näkyy siinä, miten hahmot reagoivat stressiin, traumaan ja valtaan. He käyttäytyvät kuten ihmiset käyttäytyvät, eivät kuten juoni vaatisi."
  },
  {
    "objectID": "posts/rosewater/rosewater-index.html#rakenne",
    "href": "posts/rosewater/rosewater-index.html#rakenne",
    "title": "Rosewater – sienipunkkia Nigeriasta",
    "section": "Rakenne",
    "text": "Rakenne\nTässä on myös romaanin suurin ongelma. Rosewater hyppii aikatasojen välillä tavalla, joka on paikoin vaikeaselkoinen. Kaaron nykyhetki ja menneisyyden takaumat vuorottelevat, ja niiden välinen yhteys ei aina avaudu helposti. Lukijan on tehtävä paljon työtä pitääkseen langat käsissään, eikä rakenne aina palkitse tätä vaivaa riittävästi. Yksittäiset kohtaukset ja jaksot ovat hyviä, mutta kokonaisuus tuntuu hajanaiselta – kuin palapeli jonka palat sopivat yhteen, mutta jonka kuva hahmottuu vasta aivan lopussa.\nTämä ei ole kirja joka tempaa mukaansa ja vie eteenpäin vaivatta. Se vaatii lukijalta kärsivällisyyttä ja luottamusta siihen, että Thompson tietää mitä tekee. Useimmiten hän tietääkin, mutta matka sinne on työläämpi kuin sen tarvitsisi olla."
  },
  {
    "objectID": "posts/rosewater/rosewater-index.html#lukukokemuksena",
    "href": "posts/rosewater/rosewater-index.html#lukukokemuksena",
    "title": "Rosewater – sienipunkkia Nigeriasta",
    "section": "Lukukokemuksena",
    "text": "Lukukokemuksena\nRosewater on vaikeasti suositeltava kirja siinä mielessä, että se ei tee lukijalle helppoja myönnytyksiä. Maailma on synkkä ja karu, rakenne vaatii keskittymistä, eikä päähenkilö pyydä sympatiaa. Mutta jos maailmanrakennus on se mikä tieteiskirjallisuudessa eniten kiinnostaa – se, miten kirjailija luo kokonaisen yhteiskunnan omilla säännöillään ja logiikallaan – Rosewater on yksi viime vuosien parhaista.\nSe on myös tärkeä kirja sikäli, että se laajentaa sitä mitä tieteiskirjallisuus voi olla ja mistä se voi kertoa. VanderMeerin Annihilationin orgaaninen outous on lähisukulainen, mutta Thompson tekee jotain omaa: hän kirjoittaa tieteisfiktiota, joka ei ole pelkästään weird vaan myös juurtunut tiettyyn paikkaan, kulttuuriin ja historiaan. Se on harvinainen yhdistelmä."
  }
]
---
title: "Demon in a Bottle – Iron Manin legendaarisin tarina"
description: "The Invincible Iron Man #120–128 (1979) kertoo miljonäärihahmon inhimillisimmän tarinan. David Michelinien ja Bob Laytonin klassikko ansaitsee maineensa, vaikka alkoholismin kuvauksessa onkin aikansa rajoitteet."
author: "Vesa"
date: "2026-02-26"
categories: [sarjakuva, marvel, iron man, klassikko]
image: cover.jpg
lang: fi
---

## Taistelupuku ja viskipullo

Iron Man ei ollut Marvelin suosituin hahmo 1970-luvun lopulla. Tony Stark oli miljonääri asekauppias teräshaarniskassa ja sarjakuvat olivat suurelta osin tavanomaista supersankariseikkailua ilman erityistä syvyyttä. Tämä muuttui vuonna 1979, kun kirjoittajat David Michelinie ja Bob Layton päättivät kysyä yksinkertaisen kysymyksen: mitä tapahtuu, kun mies jonka elämäntyyli pyörii cocktailkutsujen ja yritysmaailman ympärillä, menettää otteensa pulloon?

Tuloksena syntyi *Demon in a Bottle*, yhdeksän numeron tarinakaari lehdissä *The Invincible Iron Man* #120–128. Se on yksi Marvelin tunnetuimmista tarinoista ja ehdoton klassikko.

## Taustaa ja tekijät

Michelinie ja Layton olivat tuore tiimi Ironman-sarjan ohjaksissa. Layton suunniteli tarinan yhdessä Michelinien kanssa ja viimeisteli kuvituksen, jonka pohjaluonnokset piirsi tuolloin vasta uransa alkuvaiheessa ollut John Romita Jr., tuolloin vasta uransa alkuvaiheessa. Yksittäisen numeron (#122) piirsi Carmine Infantino.

Tarinan alkoholismiteema ei syntynyt tietoisesta yrityksestä tehdä syvällistä sarjakuvaa. Layton on myöhemmin kertonut, että he yksinkertaisesti miettivät, mikä yritysmaailmassa saa ihmisen tuhoutumaan, ja vastaus oli ilmeinen. Alkoholista ei juurikaan puhuttu tuon ajan sarjakuvissa, mutta siitä tuli tämän tarinan varsinainen pahis.

On syytä huomata, että "Demon in a Bottle" oli alun perin vain viimeisen numeron (#128) otsikko. Kun tarina koottiin myöhemmin albumiksi, se julkaistiin ensin nimellä *The Power of Iron Man*. Vasta myöhemmin nykyinen nimi vakiintui koko tarinakaaren nimeksi.

## Juonesta

Tarina alkaa perinteisellä supersankariseikkailulla. Tony Starkin lentokone joutuu onnettomuuteen, ja Iron Man päätyy taistelemaan Namorin kanssa ennen kuin selviää, että Roxxon Oil on todellinen vihollinen. Mutta alkuseikkailujen lomassa lukijalle vilahtaa asia, joka muuttuu yhä merkittävämmäksi: Tony juo. Ei vielä hillittömästi, mutta useammin kuin ennen.

Tarina saa lisää vauhita, kun Iron Manin haarniska alkaa toimia arvaamattomasti. Pahimmillaan repulsorsäde laukeaa hallitsemattomasti ja tappaa vieraan valtion suurlähettilään. Tony joutuu luopumaan Kostajien johtajuudesta ja todistamaan, ettei hän ole murhaaja.

Haarniskan häiriöiden takana paljastuu rikollinen teollisuusmies Justin Hammer, joka on kehittänyt tekniikan Iron Manin puvun etäkaappaamiseen. Hammer on yksi tarinan kestävistä luomuksista ja Tonyn pysyvä arkkivihollinen yritysmaailmassa. Hammerin saarelta pakeneminen ja taistelu tämän palkkasotilasvihollisia vastaan on tarinakaaren toimintahuippu.

Mutta todellinen vihollinen on pullo. Tonyn juominen kiihtyy kiihtymistään. Hän karjuu humalaisen raivon vallassa uskolliselle hovimestarilleen Jarvisille, ja Jarvis ottaa lopputilin. Tony yrittää hoitaa tehtäviä humalassa ja mokaa. Lopulta numero 128 – varsinainen "Demon in a Bottle" – tuo kaiken yhteen. Bethany Cabe, Tonyn tyttöystävä, kertoo kuinka hänen edesmennyt miehensä tuhoutui lääkeriippuvuuteen, ja pakottaa Tonyn kohtaamaan totuuden. Tony myöntää ongelmansa ja pyytää apua.

## Miltä tarina tuntuu lukea nyt?

Yllättävän hyvältä.

Tarinakaari on rakenteeltaan perinteistä 70-luvun lopun Marvel-seikkailua: joka numerossa tapahtuu paljon, sivuhenkilöitä vilisee, ja juonilankoja on ilmassa useita samanaikaisesti. Michelinien käsikirjoitus on tiivis ja älykäs, ja juoni vetää mukaansa.

Romita Jr:n ja Laytonin kuvitus toimii erinomaisesti. Layton viimeistelijänä antaa sivuille siistin, selkeän ilmeen joka on samaan aikaan dynaaminen toimintakohtauksissa ja ilmeikäs draamahetkissä.

Toimintakohtaukset ovat viihdyttäviä. Hammerin paljastuminen, pakomatka saarilinnakkeesta ja taistelu palkkaroistoja vastaan tuovat mukanaan klassisen supersankariseikkailun jännityksen. James "Rhodey" Rhodes ja Bethany Cabe esitellään tässä tarinassa, ja molemmat ovat heti vahvoja sivuhahmoja.

Mutta sitten se alkoholismi. Ollaanpa nyt rehellisiä.

Varsinainen alkoholismitarina tiivistyy käytännössä viimeiseen numeroon. Kahdeksan ensimmäistä lehteä ovat enimmäkseen supersankariseikkailua, johon on ripoteltu kohtauksia Tonyn juomisesta. Tämä toimii itse asiassa yllättävän hyvin: riippuvuus hiipii tarinaan salakavalasti, kuten se hiipii tosielämässäkin. Mutta kun Tony lopulta kohtaa ongelmansa numerossa 128, toipuminen tapahtuu yhden sivun montaasissa. Vieroitusoireet, kamppailu, selviäminen – kaikki yhdellä sivulla. Sen jälkeen Tony on jo jaloillaan, pyytää anteeksi Jarvisilta ja palaa bisnesmaailman taisteluihin.

Se on käy helposti ja nopeasti. Jopa sarjakuvan mittapuulla.

Tämä ei tee tarinasta huonoa, vaan aikansa tuotteen. Vuonna 1979 kuukausittain ilmestyvässä supersarjakuvassa ei yksinkertaisesti ollut tilaa tai yleisön odotusta monien numeroiden mittaiselle kuntoutumistarinalle. Ja kohtaukset alkoholismista, kuten Tonyn raivoaminen Jarvisille, haparoiva lento humalaisen tehtävän jälkeen, hetki jolloin hän tuijottaa pulloa tarinan lopussa ja *ei avaa sitä*, ovat ihan aidosti toimivia.

Tony Stark playboy-miljonäärinä on aina ollut fantasiahahmo. Demon in a Bottle näyttää tuon elämäntyylin kääntöpuolen tavalla, joka jää mieleen. Alkoholille ei pärjää edes mies jolla on kaikkea: rahaa, älyä ja supersankaripuku. Se on hyvä tarina.

## Legacy

Demon in a Bottle muutti Iron Manin pysyvästi. Alkoholismi kirjoitettiin Tonyn hahmoon tavalla, joka on kestänyt vuosikymmeniä. Denny O'Neil palasi teemaan jo vuosina 1982–84, ja Tony Starkin suhde pulloon on ollut osa hahmoa siitä lähtien, niin myöhemmissä sarjakuvissa kuin MCU-elokuvissakin. 

Laajemmin tarina oli merkittävä askel sarjakuvamedian kypsymisessä. Supersankarisarjakuva käsitteli tosielämän ongelmaa ilman Comics Code -ajan tyypillistä saarnaavuutta. Michelinie ja Layton eivät moralisoineet vaan kertoivat tarinan, jossa supersankari sattuu eksymään. Tämä lähestymistapa avasi tietä 1980-luvun kypsemmälle sarjakuvakerronnalle, ja ei ole liian kaukaa haettua nähdä Demon in a Bottle yhtenä askeleena kohti teoksia kuten Alan Mooren *Watchmen*.

Tarina voitti vuoden 1980 Eagle Awardin parhaana yksittäisenä sarjakuvatarinana. Stan Lee kehui sitä jälkisanoissaan, ja useat julkiset organisaatiot kiittivät sen alkoholismikuvausta. Kriitikot ovat vuosikymmenten varrella kuvanneet sitä "essentiaaliseksi Iron Man -tarinaksi" ja "yhdeksi 1970-luvun parhaista supersankarikertomukseksi".

Elokuvamaailmassa ohjaaja Jon Favreau toi elementtejä tarinasta *Iron Man 2* -elokuvaan, jossa Tony humaltuu juhlissa haarniskassaan. Favreau totesi, ettei Disney/Marvel halunnut täysimittaista päihdekuvausta perhe-elokuvassa, mutta tunnusti alkoholismin oleelliseksi osaksi hahmoa.

Demon in a Bottle ei ole täydellinen tarina. Alkoholismikuvaus on liian nopea, ja kahdeksan numeroa yhdeksästä on enimmäkseen perinteistä supersankariseikkailua. Mutta se on legendaarinen tarina hyvästä syystä. Se teki Iron Manista inhimillisen, antoi hänelle heikkouden jota mikään haarniska ei voi suojata, ja osoitti että supersankarisarjakuva voi kertoa aikuisista aiheista ilman että se lakkaa olemasta viihdyttävä.

Jos et ole lukenut, lue. Se on saatavilla kokoelmana, ja yhdeksän lehteä menee yhdeltä istumalta.
